<!DOCTYPE html>
<html lang="fi">
  <body class="d-flex flex-column">
    <div id="page-content">
      <div class="container mt-4">
        <div class="row">
          <div class="col-md-11">
            <h1>S&auml;&auml;nn&ouml;t</h1>
            <p>
              <h2>I Luku: Nimi ja tarkoitus</h2>
            </p>
            <p>
              <strong>1 § Nimi ja kotipaikka</strong><br>
              Yhdistyksen (jatkossa seura) nimi on Suomen Tilastoseura r.y., ruotsiksi käännettynä
              Statistiska Samfundet i Finland r.f. ja englanniksi käännettynä The Finnish Statistical Society.
              Seuran kotipaikka on Helsinki.
            </p>
            <p>
              <strong>2 § Seuran tarkoitus</strong><br>
              Seuran tarkoituksena on edistää tilastotiedettä ja sen lähialoja sekä toimia niistä ja
              tilastoalasta ylipäätään kiinnostuneiden henkilöiden yhdyssiteenä. Tarkoituksensa
              toteuttamiseksi seura tukee jäsentensä tilastollista tutkimustyötä, toimeenpanee esitelmä- ja
              keskustelutilaisuuksia sekä edistää muillakin tavoilla jäsentensä tietämystä ja ammattitaitoa,
              harjoittaa julkaisutoimintaa ja on yhteistyössä muissa maissa toimivien vastaavien
              yhdistysten kanssa. Seura voi jakaa apurahoja ja palkintoja ja ottaa vastaan avustuksia ja
              lahjoituksia. Lisäksi seura edistää tilastotieteen soveltamista ja tilastollista yleissivistystä.
            </p>
            <p>
              <h2>II Luku: Jäsenet ja päätösvalta</h2>
            </p>
            <p>
              <strong>3 § Seuran jäsenet</strong><br>
              Seuran jäsenet ovat varsinaisia jäseniä, ainaisjäseniä, kannatusjäseniä,
              kirjeenvaihtajajäseniä tai kunniajäseniä. Kaikilla jäsenillä on läsnäolo- ja puheoikeus seuran
              kokouksissa.
            </p>
            <p>
              <strong>4 § Varsinaiset jäsenet</strong><br>
              Seuran hallitus voi hyväksyä varsinaiseksi jäseneksi tilastotieteestä, sen lähialoista tai
              tilastoalasta laajemmin kiinnostuneen henkilön. Varsinainen jäsen suorittaa
              kalenterivuosittain jäsenmaksun, jonka suuruuden ja määräytymisen seuran vuosikokous
              päättää. Varsinaisella jäsenellä on äänioikeus seuran kokouksissa.
              Jäsenen, joka ei kahtena edeltävänä vuonna ole maksanut jäsenmaksuaan, voi hallitus
              katsoa eronneeksi. 
              Varsinaisen jäsenen jäädessä eläkkeelle hän voi pyytää pysyvää jäsenmaksusta
              vapautumista, jos hän on toiminut seuran hallituksessa.
            </p>
            <p>
              <strong>5 § Ainaisjäsenet</strong><br>
              Hallitus voi hyväksyä varsinaisen jäsenen ainaisjäseneksi, mikäli tämä maksaa
              vuosikokouksen määräämän ainaisjäsenmaksun. Ainaisjäsenen ei tämän lisäksi tarvitse
              maksaa enää vuosittaista jäsenmaksua, ja hänellä on äänioikeus seuran kokouksissa.
            </p>
            <p>
              <strong>6 § Kannatusjäsenet</strong><br>
              Kannatusjäseneksi voi seuran kokous hallituksen esityksestä hyväksyä yksityisen henkilön
              tai oikeuskelpoisen yhteisön, joka tukee seuran toimintaa suorittamalla vuosittain
              kannatusjäsenmaksun, jonka suuruuden seuran vuosikokous määrää. Kannatusjäsenellä ei
              ole äänioikeutta seuran kokouksissa.
            </p>
            <p>
              <strong>7 § Kirjeenvaihtajajäsenet</strong><br>
              Kirjeenvaihtajajäseneksi seuran kokous voi hallituksen esityksestä kutsua ulkomaisen
              tilastotiedettä, sen lähitieteenalaa tai tilastoalaa ansioituneesti edistäneen tai soveltaneen
              henkilön. Kirjeenvaihtajajäsenellä ei ole äänioikeutta eikä hän suorita jäsenmaksua.
            </p>
            <p>
              <strong>8 § Kunniajäsenet</strong><br>
              Kunniajäseneksi seuran kokous voi hallituksen esityksestä kutsua tilastotiedettä, sen
              lähitieteenalaa tai tilastoalaa ansioituneesti edistäneen tai soveltaneen henkilön.
              Kunniajäsenellä on äänioikeus, mutta hän ei suorita jäsenmaksua.
            </p>
            <p>
              <strong>9 § Seuran jäsenen erottaminen</strong><br>
              Jos seuran jäsen on jättänyt toteuttamatta ne velvoitteet, joihin jäsen seuraan liittyessään on
              sitoutunut, tai jos jäsen on toiminut seuraa vahingoittavalla tavalla, on hallituksella oikeus
              erottaa jäsen.
              Erottamispäätöksestä jäsenellä on oikeus valittaa seuran kokoukselle jättämällä kirjallinen
              valitus seuran hallitukselle kolmenkymmenen (30) vuorokauden kuluessa päätöksestä tiedon
              saatuaan. Jos seuran kokous kuultuaan hallitusta ja erotettua jäsentä sekä hankittuaan muut
              tarpeelliseksi katsomansa selvityksen hyväksyy vähintään kahden kolmasosan (2/3)
              ääntenenemmistöllä erottamispäätöksen, se tulee voimaan heti.
            </p>
            <p>
              <strong>10 § Rekisteröimättömät alueosastot</strong><br>
              Seuran jäsenet voivat muodostaa rekisteröimättömiä alueosastoja. Alueosaston johtosääntö
              ja siihen tehtävät muutokset on alistettava seuran kokouksenhyväksyttäviksi ja siitä on
              ilmoitettava kokouskutsussa. Alueosaston asioita hoitaa alueosaston vuosikokouksessa
              valittu johtokunta. Alueosaston taloutta hoidetaan emäseuran alaisuudessa.
            </p>
            <p>
              <h2>III Luku: Seuran hallitus</h2>
            </p>
            <p>
              <strong>11 § Seuran hallituksen jäsenet</strong><br>
              Seuran toimintaa johtaa hallitus, johon kuuluvat toimikausi kerrallaan valitut puheenjohtaja,
              varapuheenjohtaja, sihteeri, rahastonhoitaja, vähintään yksi ja enintään kuusi muuta
              hallituksen jäsentä sekä enintään kuusi varajäsentä sijaantulojärjestyksessä. Hallitus nimittää
              muut tarpeelliset toimihenkilöt.
            </p>
            <p>
              <strong>12 § Hallituksen kokousten päätösvaltaisuus ja järjestäminen</strong><br>
              Hallitus on päätösvaltainen, kun vähintään puolet sen jäsenistä tai varajäsenistä,
              puheenjohtaja tai varapuheenjohtaja mukaan luettuna on läsnä. Asiat ratkaistaan
              yksinkertaisella äänten enemmistöllä. Äänten mennessä tasan ratkaisee puheenjohtajan
              kanta, vaaleissa kuitenkin arpa.
              Hallituksen kokouksiin voi osallistua tietoliikenneyhteyden tai muun teknisen apuvälineen
              avulla, mikäli mahdollisuudesta etäosallistumiseen ilmoitetaan kokouskutsussa. Seura ei
              takaa tietoliikenneyhteyden teknistä onnistumista. Seuran hallituksen kokous voidaan kutsua
              myös kokonaan tietoliikenneyhteyksin järjestettäväksi.
            </p>
            <p>
              <strong>13 § Seuran hallituksen tehtävät</strong><br>
              Seuran hallituksen tehtävänä on sen lisäksi, mitä nämä säännöt muuten edellyttävät:
            <ol>
              <li>johtaa seuran toimintaa seuran tavoitteiden ja tarkoituksen sekä vuosikokouksen
                päätösten mukaisesti,
              </li>
              <li>valmistella seuran kokouksen käsiteltäväksi tulevat asiat ja kutsua kokoukset koolle,</li>
              <li>päättää varojen hankinnasta ja vastata omaisuuden hoidosta,</li>
              <li>valita tarvittaessa seuran myöntämistä palkinnoista päättävät toimikunnat,</li>
              <li>hyväksyä uudet jäsenet,</li>
              <li>pitää jäsenluetteloa.</li>
            </ol>
            </p>
            <p>
              <strong>14 § Seuran nimenkirjoitusoikeus</strong><br>
              Seuran nimen kirjoittaa puheenjohtaja yksin. Seuran nimen kirjoittaa myös
              varapuheenjohtaja, sihteeri tai rahastonhoitaja yhdessä toisen hallituksen jäsenen kanssa.
              Hallitus voi määrätä seuran jäsenen kirjoittamaan yksin seuran nimen.
            </p>
            <p>
              <h2>IV Luku: Toimi- ja tilikausi</h2>
            </p>
            <p>
              <strong>15 § Seuran toimi- ja tilikausi</strong><br>
              Seuran toimi- ja tilikausi on kalenterivuosi. Tilit ja seuran hallintoa koskevat asiakirjat on
              viimeistään helmikuun 28. päivänä toimitettava seuran tilin- tai toiminnantarkastajille, joiden
              tulee viimeistään maaliskuun 31. päivänä antaa hallitukselle seuralle osoitettu kirjallinen
              kertomus toimittamastaan seuran toiminnan ja hallinnon tarkastuksesta.
            </p>
            <p>
              <strong>16 § Seuran kevätkokous</strong><br>
              Seuran kevätkokous pidetään vuosittain 1. helmikuuta ja 30. kesäkuuta välisenä aikana.<br>
              <br>
              Kevätkokouksessa on käsiteltävä ainakin seuraavat asiat:
            <ol>
              <li>kokouksen avaus</li>
              <li>valitaan kokouksen puheenjohtaja, sihteeri ja kaksi pöytäkirjantarkastajaa sekä kaksi
                ääntenlaskijaa
              </li>
              <li>todetaan kokouksen laillisuus ja päätösvaltaisuus</li>
              <li>hyväksytään kokouksen työjärjestys</li>
              <li>esitetään hallituksen toimintakertomus ja seuran tilinpäätös edelliseltä toimikaudelta</li>
              <li>esitetään tilin- tai toiminnantarkastuskertomus</li>
              <li>päätetään tilinpäätöksen vahvistamisesta ja vastuuvapauden myöntämisestä edellisen
                toimikauden hallitukselle ja toimihenkilöille
              </li>
              <li>muut kokouskutsussa mainitut asiat</li>
            </ol>
            </p>
            <p>
              <strong>17 § Seuran varsinainen vuosikokous</strong><br>
              Seuran varsinainen vuosikokous pidetään vuosittain 1. lokakuuta ja 31. joulukuuta välisenä
              aikana.<br>
              <br>
              Vuosikokouksessa on käsiteltävä ainakin seuraavat asiat:
            <ol>
              <li>kokouksen avaus</li>
              <li>valitaan kokouksen puheenjohtaja, sihteeri ja kaksi pöytäkirjantarkastajaa sekä kaksi
                ääntenlaskijaa
              </li>
              <li>todetaan kokouksen laillisuus ja päätösvaltaisuus</li>
              <li>hyväksytään kokouksen työjärjestys</li>
              <li>määrätään jäsenmaksut seuraavalle toimikaudelle</li>
              <li>päätetään tilin- tai toiminnantarkastajien palkkioista</li>
              <li>päätetään sihteerin ja rahastonhoitajan palkkioista</li>
              <li>päätetään talousarviosta ja toimintasuunnitelmasta seuraavalle toimikaudelle</li>
              <li>valitaan hallitus seuran sääntöjen 11 § mukaisesti</li>
              <li>valitaan 1-2 tilintarkastajaa ja varatilintarkastajaa tai 1-2 toiminnantarkastajaa ja
                varatoiminnantarkastajaa seuraavalle toimikaudelle
              </li>
              <li>muut kokouskutsussa mainitut asiat</li>
            </ol>
            </p>
            <p>
              <strong>18 § Seuran ylimääräinen kokous</strong><br>
              Seuran hallitus voi kutsua koolle seuran ylimääräisen kokouksen. Seuran ylimääräinen
              kokous on pidettävä myös silloin, jos yksi kymmenesosa (1/10) seuran äänioikeutetuista
              jäsenistä erityisesti ilmoitetun asian käsittelyä varten sitä seuran hallitukselta kirjallisesti
              pyytää. Seuran ylimääräisessä kokouksessa käsitellään vain ne asiat, jotka kokouskutsussa
              on mainittu.
            </p>
            <p>
              <strong>19 § Seuran kokousten koolle kutsuminen</strong><br>
              Seuran kokouksesta ilmoitetaan sähköpostitse niille jäsenille, jotka ovat ilmoittaneet seuralle
              ajantasaisen sähköpostiosoitteensa sekä seuran kotisivulla internetissä. Seuran kokouksesta
              ilmoitus on tehtävä vähintään 7 päivää ennen kokousta. Seuran kokouksesta, jossa
              käsitellään seuran sääntöjen muuttamista tai seuran purkamista, tämä ilmoitus on tehtävä
              vähintään 30 päivää ennen kokousta.
            </p>
            <p>
              <strong>20 § Seuran kokoukseen osallistuminen</strong><br>
              Seuran kokouksiin voi osallistua tietoliikenneyhteyden tai muun teknisen apuvälineen avulla,
              mikäli mahdollisuudesta etäosallistumiseen ilmoitetaan kokouskutsussa. Seura ei takaa
              tietoliikenneyhteyden teknistä onnistumista. Seuran kokous voidaan kutsua myös kokonaan
              tietoliikenneyhteyksin järjestettäväksi.
            </p>
            <p>
              <strong>21 § Päätöksenteko seuran kokouksissa</strong><br>
              Asiat ratkaistaan yksinkertaisella äänten enemmistöllä, kuitenkin seuran sääntöjen
              muuttaminen tai seuran purkamispäätös edellyttää kolmen neljäsosan (3/4) äänten
              enemmistöä. Äänten mennessä tasan ratkaisee puheenjohtajan kanta, vaaleissa kuitenkin
              arpa.
            </p>
            <p>
              <strong>22 § Lisäykset seuran kokouksen asialistaan</strong><br>
              Lähtökohtaisesti seuran kokouksessa käsitellään vain ne asiat, jotka kokouskutsun esityslista
              sisältää.
              Mikäli seuran jäsen haluaa saada jonkin asian seuran kokouksen käsiteltäväksi, hänen on
              ilmoitettava siitä kirjallisesti hallitukselle niin hyvissä ajoin, että asia voidaan sisällyttää
              kokouskutsuun.
              Seuran kokous voi yksimielisesti päättää ottaa käsiteltäväksi asian esityslistan ulkopuolelta,
              pois lukien seuran purkaminen, sääntöjen muuttaminen ja muut ajantasaisen lainsäädännön
              rajoittamat asiat.
            </p>
            <p>
              <strong>23 § Seuran purkautuminen</strong><br>
              Seuran purkautuessa tai tullessa lakkautetuksi sen varat on luovutettava seuran päämääriä
              edistäviin tarkoituksiin. Purkamispäätöksen tekevä kokous määrää tarkemmin varojen käytöstä tilastotieteen tai sen lähialojen hyväksi.
            </p>
          </div>
        </div>
      </div>
    </div>
  </body>
</html>
