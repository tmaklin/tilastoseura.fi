<!DOCTYPE html>
<html lang="fi">
<body class="d-flex flex-column">
<div id="page-content">
  <div class="container mt-4">
    <div class="row">
      <div class="col-md-11">
	<h1>Suomen Tilastoseura</h1>
	<p>
	  Suomen Tilastoseura on vuonna 1920 perustettu voittoa
	  tavoittelematon tieteellinen seura. Tilastoseuran
	  tarkoituksena on edistää tilastotieteen tutkimusta, opetusta
	  ja soveltamista sekä toimia tilastotieteilijöiden ja
	  tilastoja tekevien henkilöiden yhdyssiteenä.
	</p>
	<p>
	  Tilastoseuralla on noin 300 jäsentä, jotka työskentelevät
	  yliopistoissa, tutkimuslaitoksissa, valtion ja kuntien
	  organisaatioissa, järjestöissä ja yrityksissä pääasiassa
	  tutkimus-, suunnittelu-, opetus- ja
	  asiantuntijatehtävissä. Jäsenistöön kuuluu myös
	  tilastotieteen opiskelijoita.
	</p>
	<h2>Toiminta</h2>
	<p>
	  Tilastoseuran toimintaa ohjaa vuodeksi kerrallaan valittava
	  hallitus. Seura järjestää joka toinen vuosi valtakunnalliset
	  Tilastopäivät, ja lisäksi 2-3 vuosittaista
	  iltapäivä-seminaaria, joiden aiheet liittyvät ajankohtaisiin
	  tilastotieteellisiin ja tilastotoimen kysymyksiin.
	</p>
	<p>
	  Seura osallistuu tiedejärjestöjen ja tilastoja tuottavien
	  organisaatioiden ja tutkimuslaitosten kanssa yhteisten
	  tilaisuuksien järjestämiseen ja tiedottaa tilastotieteeseen
	  liittyvästä koulutuksesta, tilaisuuksista ja
	  seminaareista. Toiminnasta tiedotetaan verkkosivuilla ja
	  jäsenkirjeessä.
	</p>
	<p>
	  Tilastoseura jakaa Tilastopäivien yhteydessä Leo Törnqvist
	  -palkinnon parhaalle kahden edellisen vuoden aikana
	  yliopistossa tai korkeakoulussa hyväksytylle tilastotieteen
	  pro gradu -tutkielmalle. Joka toisten Tilastopäivien
	  yhteydessä jaetaan myös palkinto parhaalle väitöskirjalle.
	</p>
	<h2>Julkaisutoiminta</h2>
	<p>
	  Tilastoseura on vuodesta 1975 julkaissut vuosittain
	  Tilastoseuran vuosikirjan, joka sisältää ajankohtaisia
	  tilastotieteellisiä artikkeleita ja katsauksia,
	  mm. iltapäiväseminaareissa ja tilastopäivillä pidetyt
	  esitykset. Vuodesta 2012 lähtien vuosikirja on julkaistu
	  joka toinen vuosi.
	</p>
	<h2>Kansainväliset yhteydet</h2>
	<p>
	  Tilastoseura osallistuu yhdessä muiden pohjoismaisten
	  tilastoseurojen
	  kanssa <a href="http://eu.wiley.com/WileyCDA/WileyTitle/productCd-SJOS.html">Scandinavian
	  Journal of Statistics</a> (SJS) -lehden
	  julkaisemiseen. Lisäksi seura on julkaissut vuodesta 1976
	  alkaen tilastotieteen väitöskirjoja Statistical Research
	  Reports -sarjassa.
	</p>
	<p>
	  Pohjoismaiset tilastoseurat järjestävät vuorotellen
	  pohjoismaisen matemaattisen tilastotieteen
	  konferenssin. Lisäksi pohjoismaiset tilastoseurat
	  järjestävät yhdessä joka kolmas vuosi tilastoalan
	  konferenssin. Tilastoseura on myös jäsenenä
	  kansainvälisessä <a href="http://www.isi-web.org/">International
	  Statistical Institute</a> -järjestössä, jonka
	  maailmankokous järjestettiin Suomessa vuonna 1999.
	</p>
      </div>
    </div>
  </div>
  </div>
</body>
</html>
