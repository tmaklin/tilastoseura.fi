<!DOCTYPE html>
<html lang="fi">
<head>
  <title>Nuorten tilasto-olympialaiset</title>
</head>
<body>
  <div class="container mt-4">
    <div class="row">
      <div class="col-md-11">
	<h1>Nuorten tilasto-olympialaiset tulevat taas </h1>
	<p>
	  Tilasto-olympialaisiin ilmoittautuminen on avautunut. Viidettä kertaa
	  järjestettävän kilpailun tavoitteena on herättää oppilaissa
	  uteliaisuutta tilastotietoa kohtaan, ja haastaa soveltamaan
	  tilasto-osaamista käytännössä. Kilpailu sopii nuorille, joilla on
	  kiinnostusta ja uteliaisuutta tutkia asioita tiedon ja tilastojen
	  valossa. Kilpailu tarjoaa myös opettajille opetuksen välineitä
	  matematiikan tunneille.  Kilpailussa on kaksi osallistujakategoriaa:
	  A) lukio ja ammatilliset oppilaitokset sekä B) yläkoulu.
	</p>
	<h2>Kansalliset voittajat jatkavat kisaamaan Euroopan finaaliin</h2>
	<p>
	  Suomen tilasto-olympialaiset ovat osa Euroopan tilastokilpailua, jonka
	  järjestävät Euroopan tilastovirasto Eurostat ja kansalliset
	  tilastovirastot. Suomen kilpailun järjestäjänä toimii
	  Tilastokeskus. Edelliseen kilpailuun osallistui 11 000 oppilasta eri
	  puolilta Eurooppaa. Kilpailussa on tällä kertaa mukana 19 maata.
	</p>
	<p>
	  Kaksivaiheinen kansallinen kilpailu käynnistyy joulukuun
	  puolivälissä. Oppilaat voivat osallistua kisaan 1–3 hengen
	  joukkueilla. Opettaja ilmoittaa oppilaat kilpailuun ja
	  valvoo tietokoneella tapahtuvaa työskentelyä. Ensimmäisessä
	  vaiheessa ratkotaan monivalintakysymyksiä, jotka testaavat
	  tilastollista perustietoa, tilastojen tulkintaa ja tiedon
	  hakua. Jatkoon päässeet joukkueet toteuttavat pienen
	  tutkimuksen annetun aineiston pohjalta. Suomen kilpailun
	  voittajat julkistetaan 8.4.2022, ja voittajat palkitaan
	  raha- ja tavarapalkinnoin sekä matkalla
	  palkintojenjakotilaisuuteen. Myös ohjaavia opettajia
	  muistetaan!
	</p>
	<p>
	  Kansallisten kilpailujen voittajat jatkavat Euroopan
	  finaaliin, jota varten oppilaat käsittelevät annettua
	  aihetta tekemällä 2 minuutin pituisen videon. Kilpailun
	  viimeisessä vaiheessa käydään yleisöäänestys videoista.
	</p>
	<p>
	  Ensimmäisen ja toisen vaiheen kilpailutehtävät tehdään jaksolla
	  16.12.2021–28.3.2022, kansainvälinen kilpailu 8.4.–11.5.2022 ja
	  yleisöäänestys 20.–30.5.2022.
	</p>
	<p>
	  <a href="https://www.tilastokeskus.fi/tilasto-olympialaiset">www.tilastokeskus.fi/tilasto-olympialaiset</a>
	</p>
      </div>
    </div>
  </div>
</body>
</html>
